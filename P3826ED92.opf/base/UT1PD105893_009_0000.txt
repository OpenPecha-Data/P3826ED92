 བསྡུ་སྒྲིག་གསལ་བཤད། གཟན་དཀར་མཆོག་སྤྲུལ་ཐུབ་བསྟན་ཉི་མའི་བཀའ་སློབ་དང་མཛུབ་སྟོན་འོག །ངེད་ཞིབ་འཇུག་ཁང་ནས་མ་དཔེ་འཚོལ་བསྡུ་དང་ལེགས་སྒྲིག་བྱས་པ་བརྒྱུད་རིན་བྲལ་གྱི་གསུང་རབ་དག་སྲུང་སྐྱོབ་ཀྱྀ་ཁྲོད་དུ། པཎ་ཆེན་ངག་དབང་ཆོས་གྲགས་ཀྱིས་ཞལ་སྔ་ནས་མཛད་པའི་གསུང་ངག་རིན་པོ་ཆེ་སྣང་གསུམ་སྙིང་པོའི་ལེགས་བཤད་དང༌། རྒྱུད་གསུམ་སྙིང་པོའི་ལེགས་བཤད་འདི་གཉིས་བཞག་སྟེ། མཁྱེན་བརྩེ་འོད་སྣང་ཞེས་པའི་དཔེ་ཚོགས་ཀྱི་ཁོངས་སུ་བཏང་སྟཻ་ངེས་འབྱུང་གི་དབུགས་རྒྱུན་མ་ཆད་ཅིང༌། ཤེས་རབ་ཀྱི་སྤྱན་མ་ལྡོངས་པའི་དམ་པ་རྣམས་ལ་རིན་བྲལ་ལེགས་སྐྱེས་ཤིག་ཏུ་ཕུལ་བ་ཡིན། ནང་དོན་ཐད་གསུང་ངག་རིན་པོ་ཆེ་སྣང་གསུམ་སྙིང་པོའི་ལེགས་བཤད་ལས་ནི་ཐོག་མར་མན་ངག་གི་བྱུང་ཚུལ། བར་དུ་བྱུང་བའི་ཆོས་ལ་བཤད་སྒྲུབ་བྱ་ཚུལ། ཐ་མར་སྒྲུབ་པ་མཐར་ཕྱིན་ནས་གཞན་དོན་བྱ་ཚུལ་བཅས་དོན་གསུམ་དུ་བསྡུས་ཏེ། ཐེག་པ་གསུམ་གྱི་ཐུན་མོང་གི་ལམ་གྱི་ཉམས་ལེན་མ་ལུས་པ་གཅིག་ཏུ་དྲིལ་ཤིང༌། སངས་རྒྱས་ཀྱི་གསུང་རབ་ཟབ་མོ་མདོ་རྒྱུད་ཐམས་ཅད་ཀྱི་དོན་གྱི་བཅུད་ཕྱུང་བ། གྲུབ་ཆེན་བི་རཱུའུ་པའི་བཞེད་གཞུང༌། ས་སྐྱའི་རྗེ་བཙུན་གོང་མ་དག་ལས་རིམ་པ་བརྒྱུད་པའི་གསང་ཆེན་རྒྱུད་སྡེའི་ངེས་གསང་མཐའ་ཡས་པ་དག་ལ་ཐོག་མར་སྔོན་འགྲོ་སྣང་བ་གསུམ་གྱི་སྒོ་ནས་ལམ་དུ་དཀྲི་བའི་སྒོ་དམ་པ་གྱུར་པའི་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པས་སྣང་གསུམ་མཛེས་རྒྱན་ གྱིས་དམིགས་རིམ་གལ་ཆེ་བ་རྣམས། ལས་དང་པོ་བས་གོ་བདེ་བའི་ཕྱིར་མཛུབ་ཁྲིད་དུ་བཀོད་པ་ཞིག་དང༌། གསུང་ངག་རིན་པོ་ཆེའི་དངོས་གཞིའི་ཁྲིད་རིམ་རྒྱུད་གསུམ་སྙིང་པོའི་ལེགས་བཤད་ནི་ཐོག་མར་སྔོན་འགྲོ་སྣང་བ་གསུམ་གྱི་སྒོ་ནས་ལམ་དུ་དཀྲིས་ཤིང་དེ་ཉིད་ཉམས་ལེན་གྱི་དངོས་གཞི་རྒྱུད་གསུམ་ལ་འཇུག་ཚུལ་དོན་གསུམ་གྱི་སྒོ་ནས་བསྟན་པ་སྟེ། རྒྱུ་ཆོས་ཅན་འཁོར་བའི་གནས་ཚུལ།

ལམ་ཇི་ལྟར་བསྒོམ་པའི་ཚུལ། འབྲས་བུ་མཐར་ཐུག་སངས་རྒྱས་ཀྱི་ས་བཤད་པ་བཅས་ཀྱིས་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པས་རྒྱུད་གསུམ་མཛེས་རྒྱན་གྱིས་བསྟན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཉམས་སུ་ལེན་པའི་གང་ཟག་དག་ལ་ཉམས་ལེན་གྱི་དམིགས་རིམ་གལ་ཆེ་བ་དག་ཕྱོགས་གཅིག་ཏུ་གོ་བདེར་བཀོད་ཅིང༌། མདོར་ན་ནང་ཆོས་ཉམས་ལེན་མཁན་རྣམས་ལ་མིག་ལྟར་གཅེས་པའི་གཞུང་ཞིག་ཏུ་སྣང་ངོ༌། །དཔེ་ཚོགས་འདིའི་མ་དཔེ་འཚོལ་བསྡུ་དང་དཔེ་སྒྲིག་འགན་འཛིན་པ་འགྲོ་འདུལ་རྡོ་རྗེ་དང༌། བསྟན་འཛིན་བློ་གྲོས། ཐུབ་བསྟན་ཉི་མ། ཀརྨ་བདེ་ལེགས་བཅས་དང༌། རྩིས་འཁོར་དུ་ཕབ་པའི་འགན་ཁུར་བ་ཟླ་བ་དང༌། བློ་བཟང་ཆོས་འཕེལ་གཉིས། ཞུས་དག་དང༌། སྡེབ་བཟོ། མཛེས་བཀོད་སོགས་དཔལ་བརྩེགས་ལས་ཞོར་སློབ་མའི་བགྱིས་ཤིང་ལེགས་པར་གྲུབ་པའོ། ། མཇུག་ཏུ་ངས་མ་དཔེ་མཁོ་འདོན་མཛད་མཁན་ངོར་ཨེ་ཝཾ་ཆོས་སྡེའི་མཁན་སློབ་རྣམས་ལ་ཐུགས་རྗེ་ཆེ་ཞུ། ཞེས་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་ཐུབ་བསྟན་ཉི་མས། 

བསྡུ་སྒྲིག་གསལ་བཤད།དཔེ་སྐྲུན་གསལ་བཤད། -PAGE 2--PAGE 3--PAGE 1-