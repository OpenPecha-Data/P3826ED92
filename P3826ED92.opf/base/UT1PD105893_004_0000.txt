 ༈ རྩོམ་པ་པོའི་རྣམ་ཐར་མདོར་བསྡུས། 

 མཁན་ཆེན་ངག་དབང་ཆོས་གྲགས་ནི་སྤྱི་ལོ་༡༥༧༢ལོར་ཡབ་དྲུང་འཚོ་ཕུན་ཚོགས་དང༌། ཡུམ་ཕན་ཐོགས་སྐྱིད་གཉིས་ཀྱི་སྲས་སུ་གཙང་སེམས་ཆེར་ཞེས་པའི་ཡུལ་དུ་འཁྲུངས། སྐུ་ན་ཆུང་ངུའི་དུས་ནས་བྱིས་པའི་སྤྱོད་པ་ལས་འདས་ ཤིང༌། ཡི་གེ་འབྲི་ཀློག་སོགས་ཀྱང་ཚེགས་མེད་དུ་མཁྱེན། དགུང་ལོ་བཅུ་གཅིག་པར་ཀུན་མཁྱེན་ངག་དབང་གྲགས་པས་རྗེས་སུ་བཟུང་སྟེ་ཆོས་འཁོར་ལྷུན་པོར་ལོ་གཅིག་ཙམ་བཞུགས། དེ་རྗེས་ཐུབ་བསྟན་ཡངས་པ་ཅན་གྱི་ཆོས་གྲྭ་ཆེན་པོར་བྱོན་ནས། དགེ་བཤེས་དཀོན་མཆོག་རྒྱ་མཚོའི་དྲུང་རབ་ཏུ་བྱུང་བའི་མཚན་ངག་དབང་ཆོས་གྲགས་ཞེས་གསོལ། དེ་ནས་བཟུང་མཁན་ཆེན་དབང་ཕྱུག་དཔལ་བཟང་དང༌། མང་ཐོས་ཀླུ་སྒྲུབ་རྒྱ་མཚོ། གྲུབ་མཆོག་བསོད་ནམས་ཆོས་འཕེལ། ཇོ་ནང་ཏ་ར་ན་ཐ། མཁན་ཆེན་བྱམས་པ་བཟང་པོ། མུས་ཆེན་སངས་རྒྱས་རྒྱལ་མཚན་སོགས་བསྟན་འཛིན་གྱི་སྐྱེས་ཆེན་དུ་མའི་ཞབས་རྡུལ་སྤྱི་བོར་བླངས་ཤིང༌། ཕར་ཚད། དབུ་སྡོམ། འདུལ་མཛོད་དེ་པོད་ཆེན་དྲུག་གི་མཚོན་གཞུང་ལུགས་མཐའ་དག་ལ་ཐོས་བསམ་གྱིས་སྒྲོ་འདོགས་བཅད་ཅིང༌། མདོ་སྔགས་རིག་གནས་དང་བཅས་པར་རིག་པས་འབྱམས་ཀླས། ས་སྐྱ་དང༌། ངམ་རིང་སོགས་སུ་གྲྭ་བསྐོར་མཛད་པས་རིག་པ་རླབས་ཆེ་ཞིང་རྩོད་པ་ཤག་རྣོ་བས་མཁས་གྲགས་ཀྱིས་མཚན་སྙན་འབར། དགེ་སློང་གི་སྡོམ་པ་བཞེས་ཤིང་ཐོས་དོན་ཇི་བཞིན་སྒོམ་པས་ཉམས་སུ་བླངས་པས་ལྷག་པའི་ལྷ་དུ་མའི་ཞལ་གཟིགས། དགུང་ལོ་སུམ་ཅུ་པར་རྗེ་འབུམ་ཕྲག་ལྔ་པའི་གདན་ཁྲིར་འཁོད་དེ་བློ་གསལ་ཚོགས་ལ་ལེགས་བཤད་ཀྱི་སྐྱེས་བསྩལ། དགོང་ལོ་སོ་ལྔ་པར་ཐུབ་བསྟན་ཡངས་པ་ཅན་གྱི་ཆོས་གྲྭ་ཆེན་པོའི་ཁྲི་ལ་འཁོད་ཅིང༌། ལོ་དྲུག་གི་བར་དུ་བློ་གསལ་འདུས་པའི་ཚོགས་ལ་སྡེ་སྣོད་ཀྱི་འཆད་ཉན་རྒྱུན་མི་ཆད་པ་མཛད། གཞན་ཡང་བསམ་འགྲུབ་དགོན་དང་མཉམ་ཡོད་བྱ་གཤོང་དང༌། གྲྭ་ཚང་ཆེན་མོ། ཆོས་འཁོར་ལྷུན་པོ་སོགས་ནས་གཞུང་ལུགས་རབ་འབྱམས་སྨྲ་བའི་བཤེས་གཉེན་དུ་མ་དང༌།

དཀའ་བཅུ་བ་མང་པོའི་དབུས་ལན་ གྲངས་དུ་མར་མདོ་སྔགས་རིག་གནས་དང་བཅས་པར་འབེལ་གཏམ་དང་དོགས་དཔྱོད་མཛད་པས་ཀུན་རྗེ་འདིའི་མཁྱེན་རབ་ལ་ངོ་མཚར། དེ་ནས་བཟུང་པཎ་ཆེན་ངག་དབང་ཆོས་གྲགས་ཞེས་པའི་མཁས་སྙན་ཡང་ཕྱོགས་ཀྱི་བུ་མོའི་རྣ་རྒྱན་དུ་བྱས། བར་སྐབས་རྣམས་སུ་བླ་བྲང་རྫོང་དང༌། འདར་ཆོས་འཁོར། བཟང་ ལྡན་ཆོས་སྡེ་སོགས་ལ་ཕེབས་ཏེ་འཁོར་འདུས་པ་རྒྱ་མཚོ་ལྟ་བུར་གསུང་ངག་རིན་པོ་ཆེ་སློབ་བཤད་ཀྱི་མཚོན་གང་ལ་གང་འདུལ་གྱིས་ཆོས་བཀའ་མཐའ་ཡས་པ་དང༌། རབ་བྱུང་སྙན་རྫོགས་མཛད་པའང་བརྒྱ་ཕྲག་ལས་རྒལ་བ་སོགས་བསྟན་འགྲོའི་དོན་ཆེན་རླབས་པོ་ཆེ་སྒྲུབ། རྩོམ་པའི་ལེགས་བཤད་ཀྱང་རྗེས་འབྲང་གི་བློ་གསལ་རྣམས་ལ་སྐྱེས་སུ་བསྩལ་བའི་བསྟན་བཅོས་ཇི་སྙེད་ཅིག་མཛད་པ་ཡང་ཚད་མ་རིགས་གཏེར་གྱི་རྣམ་བཤད། ཕར་ཕྱིན་སྤྱི་དོན། དབུ་འཇུག་མཐའ་དཔྱོད།སྡོམ་གསུམ་རབ་དབྱེའི་ཊཱིཀྐ། འདུལ་བའི་སྤྱི་དོན་ཆེན་མོ། མཛོད་ཀྱི་སྤྱི་དོན། མཁས་འཇུག་རྣམ་བཤད། པོད་ཆེན་དྲུག་གི་འབེལ་གཏམ་གཙོས་པོད་ཆེན་བཅུ་ཕྲག་ལྷག་བཞུགས་ཤིང༌། དེ་དག་ཀྱང་སྡེབ་སྦྱོར་གྱི་སྒྲོས་གཙང་བའི་བློ་གཟུ་བོ་གནས་པ་སུས་བལྟས་ཀྱང་ཡིད་སྨོན་ཁོ་ན་བྱ་བའི་གནས་སུ་གྱུར་པའི་ལེགས་བཤད་འབའ་ཞིག་གོ ། གསུང་ལས་སྐྱེས་པའི་སློབ་མ་ཡང༌། མཁན་ཆེན་ངག་དབང་བསྟན་པའི་རྡོ་རྗེ། དཔལ་ས་སྐྱ་པ་འཇམ་མགོན་ཀུན་དགའ་བསོད་ནམས་ལྷུན་གྲུབ། དེའི་གཅུང་ཐུགས་རྗེ་ཆེན་པོ་འཇིག་རྟེན་དབང་ཕྱུག །དབོན་རིན་པོ་ཆེ་བདག་ཆེན་བྱམས་པ་བསོད་ནམས། འཇམ་དབྱངས་ཀུན་དགའ་བསོད་ནམས། མགོན་པོ་བསོད་ནམས་མཆོག་ལྡན། ཐུབ་བསྟན་རྣམ་རྒྱལ་གྱི་མཁན་པོ་མཁས་མཆོག་རྣམ་རྒྱལ་སོགས་ཐུབ་བསྟན་གྱི་གདུགས་དཀར་དགུང་དུ་འདེགས་པའི་སློབ་ཚོགས་ནམ་མཁའི་སྐར་ཚོགས་ཙམ་བསྐྲུན་པའི་གཙོས་འཁོར་ལོ་གསུམ་གྱིས་རྒྱལ་བསྟན་ཡུན་རིང་དུ་བསྐྱངས་མཐར་སྤྱི་ལོ་༡༦༤༡ལོ་དགུང་གྲངས་བདུན་ཅུ་པར་ཞི་བར་གཤེགས་སོ།།

།། རྩོམ་པ་པོའི་རྣམ་ཐར་མདོར་བསྡུས། རྩོམ་པ་པོའི་རྣམ་ཐར་མདོར་བསྡུས། -PAGE 2--PAGE 3--PAGE 1-